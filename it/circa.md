# Come usare questo sito

PRIMA (Archivio Pedagogico delle Attività Mediatiche Italiane) è uno strumento di apprendimento linguistico destinato a integrare libri di testo e altre risorse ideate per l'apprendimento della lingua italiana. La nostra raccolta è iniziata come una serie di fogli di lavoro utilizzati nelle classi di lingua italiana all'Università della Pennsylvania. Il progetto nasce in risposta alla mancanza di diversità (sia nel contenuto che nella rappresentazione) nei testi e nei materiali tradizionali usati per l'insegnamento dell’italiano come lingua straniera. Volevamo espandere i nostri materiali didattici ed essere in grado di condividere queste risorse con altre persone che come noi si sono trovate in una situazione simile, quella di dover spesso modificare, aggiornare, creare materiali che riflettessero il carattere multiculturale dell’Italia.  
 
Il nostro obiettivo era quello di scegliere una serie di video e creare delle attività per introdurle che promuovessero voci diverse, l’uso di media e formati differenti, e che fossero inclusivi e accessibili a chi fosse interessato/a ad imparare l’italiano, e agli/alle insegnanti alla ricerca di nuove idee e suggerimenti per integrare le proprie lezioni o il curriculum del loro programma.  

Nel febbraio 2020, grazie a un finanziamento del Penn Language Center, siamo riuscite a far decollare il progetto. Da allora, grazie alle risorse e alle preziose menti del nostro team, PRIMA è cresciuta fino a diventare una risorsa educativa aperta sia per gli insegnanti che per gli studenti di italiano. Mentre continuiamo ad aggiornare questo archivio con nuovi contenuti, invitiamo anche altri colleghi e colleghe che insegnano italiano a collaborare con noi, inviando i propri contenuti da condividere sulla piattaforma.  

I materiali su questo sito sono pensati per tutti i livelli, dal principiante all'avanzato, e includono attività volte a presentare argomenti grammaticali, praticare o sviluppare la capacità di comprensione attraverso la lettura e l’ascolto, o introdurre vocabolario e cultura. Tutte le attività si concentrano sull'apprendimento linguistico e culturale attraverso l’uso di media italiani autentici (film, video musicali, racconti, etc.). È possibile accedere ai file multimediali e alle attività di accompagnamento da qualsiasi dispositivo dotato di connessione Internet, mentre le schede di lavoro possono essere scaricate e modificate in base all'uso previsto. Sono disponibili soluzioni, didascalie e trascrizioni, create per soddisfare le esigenze specifiche di ciascun utente. 
 
Utilizzando le attività del nostro archivio, gli/le insegnanti colmano le lacune di un curriculum che spesso presenta aspetti culturali datati, stereotipati, o che semplicemente non riflettono i cambiamenti della società di oggi. È fondamentale che gli studenti e le studentesse siano esposti/esposte a un’immagine più inclusiva dell’Italia che rappresenti la multiculturalità e la ricchezza della sua situazione attuale, includendo l’esperienza di italiani e italiane di colore, di persone queer o con disabilità, e di coloro che appartengono a comunità non tradizionali o minoritarie, spesso escluse (o rappresentate in modo approssimativo) nei libri di testo, che includono ancora oggi quasi esclusivamente persone bianche, eteronormative, e senza disabilità. PRIMA offre una prospettiva più ampia e accurata dell’Italia contemporanea che riflette la vivacità del Paese e celebra i risultati di TUTTI gli italiani e TUTTE le italiane. 
 
Hai un'attività basata sui media, che vorresti fosse presente su PRIMA? Fai clic su "Contribuisci" per ulteriori informazioni su come inviare i tuoi contenuti.
